<html>
<head>
<TITLE>始计篇</TITLE>
<style type="text/css">
body{font-family: Arial;}
h1{text-align:center}
#data{text-align:right}
</style>
</head>

<body>

<h1>始计篇</h1>

<p>&nbsp&nbsp&nbsp&nbsp孙子曰：兵者，国之大事，死生之地，存亡之道，不可不察也。故经之以五事，
校之以计，而索其情：一曰道，二曰天，三曰地，四曰将，五曰法。道者，令民于
上同意，可与之死，可与之生，而不危也；天者，阴阳、寒暑、时制也；地者，远
近、险易、广狭、死生也；将者，智、信、仁、勇、严也；法者，曲制、官道、主
用也。凡此五者，将莫不闻，知之者胜，不知之者不胜。故校之以计，而索其情，
曰：主孰有道？将孰有能？天地孰得？法令孰行？兵众孰强？士卒孰练？赏罚孰
明？吾以此知胜负矣。将听吾计，用之必胜，留之；将不听吾计，用之必败，去
之。计利以听，乃为之势，以佐其外。势者，因利而制权也。兵者，诡道也。故
能而示之不能，用而示之不用，近而示之远，远而示之近。利而诱之，乱而取之，
实而备之，强而避之，怒而挠之，卑而骄之，佚而劳之，亲而离之，攻其无备，出
其不意。此兵家之胜，不可先传也。夫未战而庙算胜者，得算多也；未战而庙算不
胜者，得算少也。多算胜少算，而况于无算乎！吾以此观之，胜负见矣。</p>
<p id=data>2014年3月9日</p>
</body>
</html>